Harry, Ron és Hermione izgalmas és megrendítő kalandok során jutnak a horcruxok nyomára. Az események egy csatában végződnek, amelyre a Roxfortban kerül sor. Harry a Voldemort által meggyilkolt Piton emlékeiben elmerülve megtudja, hogy Piton kezdettől fogva mély érzelmeket táplált édesanyja, Lily Evans iránt. Kiderül számára az is, hogy Perselus Piton Dumbledore kérésére végzett az igazgatóval, aki egy mágikus baleset (az egyik horcrux elpusztítása) miatt már amúgy is a halálán volt. Az is kiderül, hogy valójában ő, Harry is egy horcrux, amelyet Voldemort tudtán és akaratán kívül készített: amikor annak idején visszaszállt Voldemortra a gyilkos átok, a sötét varázsló – amúgy is szakadozott -lelkéből lehasadt egy rész, és bevetette magát a szobában lévő egyetlen élőlény – Harry – lelkébe. Így Voldemort mindaddig elpusztíthatatlan, amíg Harry életben van. Harry úgy dönt, hogy önként életét adja barátaiért, és védekezés nélkül áll Voldemort elé, aki ismételten kimondja rá a gyilkos átkot. Mivel azonban kalandja folytán Harrynek – a történelem folyamán először – sikerült egyesítenie három mágikus tárgyat, a Halál ereklyéit, a halál urává vált. Dumbledore elmondja Harrynek, hogy mikor Voldemort a visszatéréséhez felhasználta Harry vérét, akkor megerősítette a kettejük közötti mágikus kapcsolatot, ezért Voldemort nem tudta megölni Harryt. Azonban Voldemort lélekdarabjával végzett a gyilkos átok. A végső összecsapásban Voldemort még egyszer, utoljára megpróbálja megölni Harryt, azonban az átok ismét visszapattan, (mivel a Pálcák ura saját gazdájára nem szórhat gyilkos átkot) és – az immár horcruxok nélküli – Voldemort meghal.

A tizenkilenc évvel később játszódó epilógusból megtudjuk, hogy Harry összeházasodott Ginny-vel. Három gyermekük született: James Sirius Potter, Albus Perselus Potter, és Lily Luna Potter. Ron és Hermione is összeházasodott. Gyermekeik: Rose Granger- Weasley és Hugo Granger-Weasley.