A minisztériumban egyrészt kiderül, hogy Goldstein már nem auror, így nincs joga gyanúsítottakat bevinni, másrészt felfedezik, hogy Kowalski és Salmander bőröndjét összecserélték. Mire újra rátalálnak Kowalskira, addigra már egy félig lerombolt házban fekszik, és egy állat meg is harapta, így magukkal viszik a Goldstein nővérekhez. A lakásában találkoznak Porpentina legilimentor (más emberek gondolataiban olvasni tudó) húgával, Queenie Goldsteinnel (Alison Sudol), akit éppúgy lenyűgöz a magnix jelenléte az otthonában, mint amennyire Kowalskit lenyűgözi a varázslóotthon. Salmander gyógyírt készít a harapásra Kowalskinak, és bemutatja neki a csodálatos bőröndjét: a mágiával kialakított óriási térben egy tucat állatfajnak van megfelelő menedék. Mialatt a bestiákat etetik, rájön, hogy három lény is kiszabadult, így Kowalski segítségével utánuk indulnak, azonban Porpentina felelősnek érzi magát a szabályok áthágásáért, így a MACUSA (Mágiaügyi Kongresszus) elé viszi őket.