1926-ban világjáró körútjáról New Yorkba érkezik Göthe Salmander (Eddie Redmayne), a mágikus lények szakértője, hogy egy barátja születésnapjára foltos golymókot vásároljon. Megérkezése után nem sokkal azonban a bőröndjéből kiszökik egy furkász, ami a csillogó pénzérmék utáni bűvöletben azonnal a közeli bankba szalad, felkeltve ezzel a lefokozott exauror Porpentina Goldstein (Katherine Waterston) figyelmét is. Salmander a furkász begyűjtésén fáradozva véletlenül elhagy egy tojást, amit a konzervgyári munkás magnix (varázstalan személy), Jacob Kowalski (Dan Fogler) talál meg, ezzel belekeveredve a történetbe. Mire Salmandernek sikerül befognia a furkászt, Kowalski már elmenekült a helyszínről, Goldstein pedig ezt megelégelve be is viszi Salmandert a minisztériumba a varázstalan népesség előtti mágiahasználatért, ami törvénysértésnek minősül.